Prezident Kiska: Extrémisti dostali výprask, fašistické zlo sme ešte úplne nepotlačili
Vo väčšine krajov si ľudia zvolili zmenu, poukázal Kiska. Politická súťaž môže byť podľa neho vyrovnaná, ak si voliči môžu vyberať z dobrých kandidátov.

Extrémisti dostali v sobotňajších (4.11.) krajských voľbách výprask. Stovky ich kandidátov porazili ľudia najsilnejšou zbraňou, a to slobodným hlasovaním v demokratických voľbách. Tvrdí to prezident SR Andrej Kiska.

"Neznamená to však, že sme fašistické zlo na Slovensku úplne potlačili," napísal v nedeľu na Facebooku. Voliči však podľa neho urobili dôležitý krok tým, že z čela Banskobystrického samosprávneho kraja (BBSK) "presvedčivo vyhnali fašistu". Kiska vyzdvihol i to, že v iných krajoch nedali voliči extrémistom šancu uspieť.

"Vzdávam úctu všetkým ľudom, ktorí prispeli k tomu, že v sobotu vyhralo moderné, sebavedomé, demokratické Slovensko," uviedol Kiska. Poďakoval tým, ktorí šli voliť a rozhodli o tom, kto bude spravovať ich región či aká bude atmosféra v celej krajine.

Vo väčšine krajov si ľudia zvolili zmenu, poukázal Kiska. Politická súťaž môže byť podľa neho vyrovnaná, ak si voliči môžu vyberať z dobrých kandidátov. "Zvoleným predsedom a poslancom samosprávnych krajov držím palce. Očakávam, že dokážu prispieť k rozvoju svojho regiónu a k zlepšeniu života ľudí, ktorí im dali dôveru," dodal prezident SR. 