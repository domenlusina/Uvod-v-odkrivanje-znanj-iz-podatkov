Aretirati je dal 11 princev in 14 ministrov

V Savdski Arabiji so zaradi suma korupcije v soboto pridržali 11 princev, štiri ministre ter več deset bivših ministrov, med njimi enega najbogatejših ljudi na svetu, princa Alvalida bin Talala.
Prijeli so jih na podlagi odločitve le nekaj ur pred tem ustanovljene protikorupcijske komisije, ki jo vodi savdski prestolonaslednik Mohamed bin Salman.

Savdski kralj Salman je komisijo z odlokom ustanovil v soboto. Kot so uradno sporočili, je njen cilj "ohranitev javnih sredstev ter kaznovanje pokvarjenih ljudi in tistih, ki izkoriščajo svoj položaj", je poročala savdska tiskovna agencija SPA.

Po poročanju savdske televizije Al Arabija komisija preučuje stare primere, kot so poplave leta 2009, v katerih je bilo hudo prizadeto mesto Džeda, poroča francoska tiskovna agencija AFP.

Na podlagi odločitve komisije so pridržali 11 princev, štiri ministre ter več deset bivših ministrov, je poročala Al Arabija.

Za zapahi naj bi bil tudi znani milijarder
Po poročanju več savdskih spletnih strani je med aretiranimi tudi vidni vlagatelj in milijarder Alvalid bin Talal. Ta informacija uradno še ni potrjena.

Talal je član savdske kraljeve družine in nečak bivšega kralja Abdulaha, ki je umrl leta 2015. Je lastnik investicijske družbe Kingdom Holding, ki ima lastniške deleže v številnih podjetjih, med drugim v Twitterju, hotelski verigi Four Seasons in banki Citigroup.

Po odprtju savdske borze so danes delnice Kingdom Holdinga padle za 9,9 odstotka, indeks TASI pa za 1,6 odstotka, in sicer le nekaj minut od začetka trgovanja na tej največji borzi v arabskem svetu. Kot navajajo tuje tiskovne agencije in mediji, pomeni protikorupcijska kampanja najnovejši korak savdskega kralja v prizadevanjih za utrditev oblasti princa Mohameda, njegovega najljubšega sina in svetovalca.


Kralj je sicer v soboto odstavil tudi vodjo savdske nacionalne garde, princa Miteba bin Abdulaha , ki je nekoč veljal za vodilnega kandidata za krono, ter poveljnika mornarice in ministra za gospodarstvo. Na vsa tri položaje je z dekretom že imenoval naslednike, razlogov za razrešitev pa niso sporočili, poroča nemška tiskovna agencija dpa.

