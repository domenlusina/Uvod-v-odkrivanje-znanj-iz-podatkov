ΚΟΝΤΡΑ ΣΕ ΠΕΡΙΚΟΠΕΣ ΚΑΙ ΜΑΤ
Πανεκπαιδευτικά συλλαλητήρια σε Αθήνα - Θεσσαλονίκη
Κατάληψη στο κτίριο διοίκησης του ΑΠΘ
Καζάνι που βράζει είναι ο χώρος των πανεπιστημίων μετά την απόφαση των πρυτανικών αρχών να κλείσουν τους χώρους των Ιδρυμάτων-με τη συνδρομή της Αστυνομίας- για να μην γίνουν καταλήψεις ενόψει των εορτασμών της επετείου της 17ης Νοεμβρίου. Tο πρωί της Παρασκευής φοιτητές κατέλαβαν το κτίριο διοίκησης του Αριστοτελείου Πανεπιστημίου στη Θεσσαλονίκη ενώ για τις 12 το μεσημέρι έχει προγραμματιστεί πανεκπαιδευτικό συλλαλητήριο στα Προπύλαια και στη μία στο άγαλμα Βενιζέλου.
Με απόφαση των συλλόγων φοιτητών Ηλεκτρολόγων Μηχανικών και Πολιτικών Μηχανικών πραγματοποιείται κατάληψη στον τελευταίο όροφο στο κτίριο διοίκησης του ΑΠΘ, όπου βρίσκεται η πρυτανεία.

Οι φοιτητές διαμαρτύρονται για την εκπαιδευτική πολιτική και το κόστος σπουδών καθώς και την απόφαση να κλείσουν Νομική και ΑΣΟΕΕ τις μέρες επετείου του Πολυτεχνείου. Παράλληλα, ζητούν να συμμετέχουν στις συνεδριάσεις της Συγκλήτου.

Στη 1 μμ έχει προγραμματιστεί πανεκπαιδευτικό συλλαλητήριο στο άγαλμα Βενιζέλου.

Στην Αθήνα το ραντεβού είναι για τις 12 το μεσημέρι στα Προπύλαια ενώ στις 2 το μεσημέρι στον ίδιο χώρο η ΟΛΜΕ θα πραγματοποιήσει συγκέντρωση διαμαρτυρίας "ενάντια στις μεθοδεύσεις του υπουργείου Παιδείας για εθελοντική εργασία και την πολιτική της πλήρους απορρύθμισης των εργασιακών σχέσεων των εκπαιδευτικών".

Υπό κατάληψη τελούν η Ιατρική και η Φιλοσοφική Σχολή Αθηνών.

Δρακόντεια είναι τα μέτρα που έχουν ληφθεί από την Αστυνομία για το πανεκπαιδευτικό συλλαλητήριο στα Προπύλαια. Μία διμοιρία των ΜΑΤ βρίσκεται μπροστά από το κεντρικό κτίριο του Πανεπιστημίου, ενώ αστυνομικές δυνάμεις υπάρχουν και στους γύρω δρόμους.

Πολυπληθής ήταν η χθεσινή πορεία φοιτητών στο κέντρο της Αθήνας σε ένδειξη διαμαρτυρίας για την επίθεση από τα ΜΑΤ που είχαν δεχθεί νωρίτερα φοιτητές στη Νομική.
 

