Asuintaloja saattaa odottaa purkuaalto - purkavaa lisärakentamista halutaa lisää
Yksi osakas ei enää voi estää asuinrakennuksen purkamista, jos oikeusministeriön suunnitelmat toteutuvat.

Koska purettavien asuinrakennusten tilalle syntyy suurempia kerrosaloja ja enemmän asuntoja, suunnitelmat kiinnostavat asukkaiden lisäksi rakennusliikkeitä.

Oikeusministeriöllä on työryhmä, joka valmistelee niin kutsutun purkavan lisärakentamisen helpottamista ja nopeuttamista. Asunto-osakeyhtiölakia aiotaan muuttaa siihen suuntaan, sillä nykyoloissa purkavan lisärakentamisen koko prosessi voi kestää jopa 6-10 vuotta.

”Työryhmän tehtävänä on valmistella ehdotus siten, että asunto-osakeyhtiö voisi päättää purkavasta lisärakentamisesta määräenemmistöpäätöksellä”, sanoo oikeusministeri Antti Häkkänen (kok) tiedotteessa.

Purkavalla lisärakentamisella tarkoitetaan sitä, että kasvukeskuksissa puretaan vanhoja rakennuksia ja tilalle rakennetaan enemmän uusia asuntoja.

Nykykäytännössä on mahdotonta tehdä yksimielistä päätöstä talon purkamisesta. Purkava lisärakentaminen olisi kuitenkin järkevä vaihtoehto tilanteessa, jossa korjauskustannukset ylittävät asuntojen arvon.

Isännöintiliitto ja Rakennusteollisuus RT kannattavat lakimuutosta, jossa päätös purkavasta lisärakentamisesta voidaan tehdä kahden kolmasosan enemmistöllä.

Miljardimarkkinat?
Suomessa on tarvetta kehittää kasvualueita huonokuntoista rakennuskantaa purkamalla. Näin siksikin, että taloyhtiöt ovat vuosikymmeniä laiminlyöneet suunnitelmallista ylläpitoa ja korjaamista.

Väestörekisterikeskuksen ylläpitämän rakennus- ja huoneistorekisterin perusteella purkulupaa hakeneiden kerrostalojen mediaani-ikä on ollut 44 vuotta. Tähän mennessä pääasiassa vuokratalojen omistajat ovat purkaneet jonkin verran huonokuntoisia asuintaloja ja rakentaneet samalle tontille enemmän asuntoja.

Vuosittain purkulupia on haettu hyvin harvassa asunto-osakeyhtiössä, mutta varsinkin 1970- ja 1980-lukujen asuinrakennukset vaativat perusteellisia remontteja seuraavan kymmenen vuoden aikana. Purkava lisärakentaminen on vaihtoehto peruskorjausten rinnalle.

Rakennusteollisuus RT:n pääekonomisti Sami Pakarinen sanoo, että purkavan lisärakentamisen nopeuttaminen on tervetullut uudistus. Sen uskotaan yleistyvän lähivuosina.

Oikeusministeriön työryhmä selvittää purkavan lisärakentamisen markkinoiden kokoa ja sen merkitystä asukkaille, rakennusalalle ja rakennetulle ympäristölle.

”Ratkaisevinta lienee se, kuinka paljon kaavoitus sallii rakentaa lisää kerrosneliömetrejä. Jos kerrosmäärä voidaan vaikka tuplata, purkava lisärakentaminen alkaa houkuttaa”, Pakarinen pohtii.

Purkavan korjausrakentamisen markkinoiden arvoa voi hahmotella varovaisesti. Pakarinen on arvioi, että purkavat markkinat olisivat suuremmat kuin täydennysrakentamismarkkinat.

”Pelkän täydennysrakentamisen markkinat lienevät arvoltaan noin 500 miljoonaa euroa. Purkavan lisärakentamisen markkinoiden arvo lisäneliöiden ja -tehon ansiosta voisi olla pitkällä tähtäimellä jopa miljardien suuruusluokkaa.”