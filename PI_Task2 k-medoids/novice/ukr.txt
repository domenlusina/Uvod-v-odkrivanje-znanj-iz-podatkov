Андрій Єрмак – юрист-міжнародник, засновник і CEO "Міжнародна юридична компанія", що вже понад 20 років успішно працює у сфері захисту прав інтелектуальної власності та авторського права.

Його компанія є однією з перших, які почали системний юридичний супровід телеканалів, теле- і медійних груп , кіно- і телепродакшн компаній, кінодистриб'юторів, мейджорів, перш за все, Інтер Медіа Груп, Disney, Pixar, Universal.

Також Андрій є засновником Garnet International Media Group. А ще він продюсер фільмів "Правило бою" та "Межа", про це та про перспективи українського кіно ми і вирішили з ним поговорити.

– Андрію, ви відомий юрист, і буквально нещодавно почали займатися кінопродюсингом.

"Межа" – це другий фільм, який ви продюсуєте. Розкажіть, як ви обираєте стрічки: як глядач чи за іншими критеріями?

– Як юрист я достатньо багато працював у телевізійній та кіноіндустрії, з багатьма телеканалами, продакшенами та мейджорами.

Ви знаєте, я обираю проекти за принципом власної зацікавленості в темі, перспективи її розвитку, якщо мені цікавий режисер або співпродюсер, який приходить із певною ідеєю.

Тут спрацьовує внутрішнє відчуття, адже історія має зачепити. Тому вибір проекту поєднує сукупність різних компонентів – ти маєш дивитись як глядач, продюсер і бізнесмен.

– Тріумф фільму на кінофестивалі у Карлових Варах, премія на Чиказькому кінофестивалі, номінація на "Оскар" від Словаччини – всі ці події роблять стрічку резонансною для України!

Чи передбачали ви такий успіх фільму, коли почали працювати з ним в Україні?

– Люди, які роблять свою справу з душею, розраховують на успіх, і я тут не стану винятком.

У той момент, коли я побачив, як працює злагоджена українсько-словацька команда, з якою душею та ентузіазмом вони ставляться до проекту, зрозумів, що робота з такою енергетикою не може не мати чудового результату.

З іншого боку – будь-чия думка завжди є суб’єктивною, чи то журі, чи то глядачі, чи то кінокритики.

Особисто я дуже чекаю на реакцію українського глядача на "Межу", для мене це один із найважливіших показників.

– Цього року до long-листа кінопремії "Оскар" увійшли три фільми з українським виробництвом ("Рівень чорного" Васяновича та "Іній" Бартаса).

Чи переглядали ви фільми-конкуренти? Та як розцінюєте шанси "Межі" на престижній кінопремії?

– На жаль, останнім часом мало що вдається переглянути. Звісно, я знаю про ці фільми, з великою повагою ставлюся і до Валентина Васяновича, і до Шарунаса Бартаса.

Я вважаю, що це дуже великий успіх, що три фільми з українською участю є у лонг-листі кінопремії "Оскар".

Незалежно від результатів бажаю успіху нашим колегам, як і нам!

Але можу судити лише про те, що говорять наші консультанти та американські партнери – а вони високо оцінюють шанси нашої картини.

Зараз ми з Вандою (словацька співпродюсер фільму) вирушаємо до Лос-Анджелеса, де в нас буде багато зустрічей та подій у рамках оскарівської промокампанії фільму. Скоро ми оголосимо, хто є нашим агентом і дистриб’ютором у США.

Ми зробимо все від нас залежне для гідного представлення нашої картини на "Оскарі", адже це одна з найбільших культурних подій у світі.

Як громадянин нашої країни я уболіваю за всі три картини, адже у кожній з них є ми.

– Київська прем’єра фільму зібрала багато відвідувачів, а також приїхала майже вся знімальна група фільму від Словаччини.

Якими були перші відгуки українських глядачів про стрічку?

– Поспілкувавшись із глядачами після нашої прем’єри я зрозумів, що "Межа" нікого не залишила байдужою.

І, як на мене, це найкращий результат, який лише можна було очікувати після показу стрічки.

Особисто я вважаю "Межу" дуже якісним фільмом, створеним командою справжніх професіоналів, фільмом, що тримає увагу глядача до самого фіналу.

– 16 листопада фільм виходить в український прокат – чи очікуєте на такий же бокс-офіс, як фільм мав у словацькому прокаті?

– Не хочеться робити прогнозів, про це ми вже зможемо поговорити після початку прокату "Межі".

Словацький бокс-офіс показав рекордні цифри, які буде дуже тяжко повторити. Але я амбіційна людина, стараюся і прагну найкращого, максимального результату.

Ми і наші партнери робимо все, що від нас залежить, для успіху стрічки. Я можу спокійно сказати, що я пишаюся цією роботою і дуже сподіваюся на відгук в українського глядача.

– Чи відчуваєте ви, які зараз суспільні запити на жанри фільмів серед українців?

– Наразі наші люди живуть у складних умовах, мають багато проблем, тому найбільш затребувані жанри – комедія та фентезі.

Чомусь іноді люди недооцінюють комедії, не ставлячи їх на один рівень із серйозними фільмами. Я вважаю, що всі жанри потрібні, я й сам є фаном якісних комедій.

Якщо говорити про тренди, то, на мою думку, найголовніший тренд зараз – якісне кіно. Дуже хочу, щоб ми відійшли від поділу фільмів на українські і не українські, для мене у поділі фільмів існує лише два критерії – хороше і погане кіно.

Краса кіно якраз полягає в тому, що глядач сам вирішує, що йому подобається, ми не нав’язуємо свою думку.

Наших персонажів хочемо показати такими, які вони є – з плюсами, мінусами, тобто, живими людьми.

А аудиторія вже сама вирішуватиме – засуджувати це чи приймати. Мені було приємно, що багато моїх знайомих і друзів ще довго обговорювали наш фільм після прем’єри – це і є найголовніший результат.