Каракачанов зове: ДПС да демонтират чешми в прослава на турски терористи вместо патриотите
ДПС подкрепиха ли правителството, че сега спират да го подкрепят? Разбирам техния гняв, защото за пръв път те не са трета политическа сила и не са балансьор. Бяха изместени от "Обединени патриоти", но те трудно приемат фактите и смятат че нещо априори им се полага. Ако смятат, че могат да демонтират нещо, да демонтират някой паметник, като например някоя чешма в прослава на турските терористи. Ако демонтират някои от тези паметници мисля, че стабилността и спокойствието ще са по-големи.

Така вицепремиерът и министър на отбраната Красимир Каракачанов коментира в предаването "Неделя 150" по БНР заявката на ДПС за "демонтаж" на патриотите от властта.
"Аз призовавам прокуратурата да се самосезира за подобни изказвания и да подведе Местан под отговорност", категоричен беше Каракачанов по повод искането от страна на лидера на ДОСТ Лютви Местан за признаване на турско малцинство у нас. Той определи това като поредна провокация, за която трябва да се вземат мерки.

Според Каракачанов Местан би следвало да е прочел Конституцията, в която ясно пише, че не се признават колективни малцинства, а индивидуални човешки права.
"Като цяло бюджетът е това, което може да си позволи държавата", коментира министърът на отбраната Бюджет 2018.

По повод отделените средства за армията, той обясни, че няма как да се поддържа модерна армия, без да се отделят необходимите средства. Той припомни, че от 2018 г. ще бъдат увеличени заплатите на военнослужещите.

"Това, което ние сме поели като ангажимент, се опитваме да го изпълняваме", коментира Каракачанов протестите на учените и пенсионерите през изминалата седмица.

"Нашата теза е ясна. Да се направи ревизия на фалшивите инвалидни пенсии и със спестените да се увеличат и останалите пенсии", посочи той и допълни, че 700 000 души взимат неоснователно инвалидни пенсии.

Каракачанов заяви, че България подкрепя Сърбия за членството ѝ в НАТО и ЕС, като въпросът за българското малцинство е поставен, полагат се усилия, но има още какво да се желае.

По повод вота на недоверие, иницииран от БСП, Каракачанов заяви, че това е право на опозицията - да критикува.
"Г-жа Захарова е млада и симпатична дама. Вероятно е добре подготвена, но не е запозната с българската история", коментира Каракачанов думите на Русия, че червената армия е спасила българските евреи.

Според него Мария Захарова трябва да прочете по-задълбочено българската история.