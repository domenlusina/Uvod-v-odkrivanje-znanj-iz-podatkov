Svenskt Näringslivs ordf: Vad fan får jag?
SVERIGE I paradisläckan finns också förmögna svenskar som vill minska sin skatt. Bland dem Leif Östling, ordförande i Svenskt Näringsliv, med skatteupplägg på Malta. Han ser inget fel med det:

I EU-landet Malta kan rika utlänningar lagligt bilda bolag med väldigt låg skatt. Det är också där som man hittar flest svenskar i paradisläckan, omkring 2 000 i landets bolagsregister. Östling satte 2005 upp ett bolag på Medelhavsön med sin fru, visar läckan. Dit har det gått arvode för konsulttjänster. Det var ”ganska praktiskt” att göra så, säger han till SVT, som samarbetat med TT och ytterligare 90 medieföretag om läckan.

- Folk har ju planering och ser över sin ekonomi, det är ju så, säger Östling.

Den hyllade tidigare Scaniachefen ser inget fel med att betala mindre skatt än vad skattesystemet är utformat för.

Östling har även via Maltabolaget aktier värda 30 miljoner kronor i Luxemburg. De är från 1980-talet då han var verksam i Nederländerna.

"Vad fan får jag?"
Ordföranden i Svenskt Näringsliv betalar mycket skatt – 180 miljoner kronor i Sverige och Tyskland sedan 2010, enligt egen uppgift. Därför, säger Östling, undviker han med gott samvete att skatta här för sina tillgångar utomlands.

- Ja för fan, jag har betalat för minst 1 000 skattebetalare, säger han till SVT.

Östling medger att han ser till sitt eget bästa.

- Ja, det finns ju alltid en egoism i det hela. Man frågar sig också: Om betalar man in 20–30 miljoner om året – vad fan får jag för pengarna?

Maltas "affärsmodell"
Östling har såvitt känt inte gjort någonting olagligt. Men kritiken mot Malta är hård från bland annat EU-parlamentets särskilda kommitté mot skatteflykt och skatteplanering. Kommittén kritiserar landet för möjligheterna till skatteupplägg där, för korruption och penningtvätt.

Werner Langen, tysk kristdemokrat och ordförande i kommittén, anser att Maltas ”affärsmodell” bland annat handlar om olaglig skatteflykt och lagligt skatteundandragande.

- Det här systemet bygger på orättvis skattekonkurrens, sade han nyligen inför parlamentet.

Maltas finansminister Edward Scicluna hävdar i en kommentar att hans land är bättre än Tyskland på öppenhet kring skatter och penningtvätt. Han avfärdar att bolagsskatten i praktiken är så låg som 5 procent som en del kritiker påstår.