Få filmtilbud for Edward Norton etter kranglete rykte
Skuespilleren har hisset på seg en rekke personer i filmbransjen gjennom årenes løp.

(Dagbladet): Den amerikanske skuespilleren Edward Norton (48), kjent fra filmer som «Fight Club», «American History X» og «Et spørsmål om skyld», har fått rykte på seg for å være svært vanskelig å samarbeide med.

De siste årene har han heller ikke vært å se i like mange filmer som tidligere.

Ifølge nettstedet Looper er det skuespillerens tendens til å gjøre som han selv vil på filmsettet, som har ført til at han ikke lenger får så mange tilbud om filmroller.

Dårlig rykte
Mye av dramaet har å gjøre med Nortons innvendinger til manusforfatternes jobb. Ifølge Los Angeles Times har skuespilleren i lang tid hatt et rykte på seg for å involvere seg i overkant mye i manuset.

På settet til filmen «Red Dragon» møtte Norton opp med et rykende ferskt manus i hendene. Det nye manuset hadde han skrevet selv, og forlangte at det skulle filmes slik han hadde skrevet det. Regissør Brett Ratner og produsentene var ikke særlig fornøyde med dette, da en filmscene krever nøye planlegging og budsjettering. Det hele førte til mye krangling, skriver Los Angeles Times.

For sint for Marvel
Noe liknende skjedde under filmingen av «The Incredible Hulk» i 2008. Norton takket opprinnelig nei til rollen som Hulken da Marvel Studios først kontaktet ham. Etter et møte med regissør Louis Leterrier bestemte han seg imidlertid for å si ja likevel, så lenge forslagene hans om endringer i manuset ble tatt med i filmen, skriver Looper.

Marvel inkluderte de første forslagene til Norton, men kun uker før innspillingen skal skuespilleren ha gjort en betydelig omskriving av hele manuset. Det falt ikke i god jord. Regissør Leterrier filmet mesteparten av Nortons endringer, noe som resulterte i en svært rotete versjon av filmen, og et misfornøyd Marvel Studios som beordret en ny, kortere versjon med mindre dialog og mer action.

Marvel var faktisk så misfornøyd med Nortons innblanding at de valgte å erstatte Norton med Mark Ruffalo, da de skulle bringe Hulken tilbake som del av «The Avengers». I en offisiell uttalelse skrev Kevin Feige, leder av Marvel Studios', at de ønsket «en skuespiller som har kreativiteten og den samme samarbeidsvillige ånden som våre andre talentfulle skuespillere», som et dårlig skjult stikk til Norton.

For dårlig kostymedesigner
Under produksjonen av «Death To Smoochey» skal Norton ha fått presentert en rekke antrekk av kostymedesigner Jane Ruhm. Looper skriver at Ruhm hadde mange forskjellige antrekk hun mente passet til hippie-rollen Norton skulle spille.

I stedet for å se på klærne til filmens kostymedesigner, fikk Norton motehuset Armani til å designe en dress til ham, laget av hamp.

Hisset på seg regissør
Norton ble oscarnominert for rollen som nynazisten Derek Vinyard i «American History X», men ifølge regissøren Tony Kaye ødela Norton filmen da han, mot regissørens vilje, laget sin egen versjon av den.

Til The Guardian forteller Kaye at han og Norton hadde samme syn på hvordan de kunne forbedre manuset, og at ved å gi ham rollen hadde han samtidig ansatt en ny manusforfatter. Alt gikk bra, frem til regissøren viste Norton den ferdige versjonen av filmen.

Kaye forteller at den første visningen gikk bra. Men etterpå sendte studioet ham en rekke notater, det samme gjorde Norton. Etter hvert ga studioet Norton lov til å jobbe med klippingen. Han laget en to timer lang film, som ble den endelige versjonen.

- Filmen som ble sluppet var 40 minutter lengre enn min. Jeg hadde laget en tettpakket 95 minutters diamant av en film. Men filmen de lanserte var full av scener hvor alle gråt i hverandres armer. Og Norton hadde så klart gitt seg selv mer tid på skjermen, skriver Kaye i The Guardian.

Dette førte til en stor konflikt, og Kaye gjorde det han kunne for å ødelegge for den nye versjonen. På et tidspunkt ba han også Directors Guild om å fjerne navnet hans fra filmen, og erstattet med «Humpty Dumpty», men dette ble avslått. Hans søksmål på 200 millioner mot produksjonen gikk heller ikke gjennom.


Skrev om manus for kjæresten
«Frida», filmen om livet til den meksikanske kunstneren Frida Kahlo, var skuespiller Salma Hayeks lidenskapsprosjekt, skriver Looper. Hayek var Nortons kjæreste på tidspunktet, og ønsket at alle detaljene skulle være perfekte. Da hun ikke var fornøyd med det første manuskriptet, ba hun sin kjære Norton om å undersøke Kahlo grundigere og bruke den nye informasjonen til å skrive et nytt manus.

Til The A.V. Club sa Norton at han hadde skrevet hele manuset til filmen. Likevel ble han nektet kreditering av fagforeningen Writer's Guild.

– Jeg skrev «Frida». Jeg var ikke medlem av Writer's Guild, og jeg fikk ikke betalt. Distribusjonsselskapet og jeg tullet med at de ikke gir kreditering på skjermen for en film hvis man bryter reglene deres, sa Norton til The A.V. Club.

Skal vi tro Internet Movie Database vil ikke Norton være å se på skjermen med det første. Han står ikke oppført med noen roller i 2017, og for 2018 står han kun oppført som stemmen til hunden «Rex» i barnefilmen «Isle of Dogs».