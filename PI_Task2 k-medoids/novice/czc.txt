Kotleba dostal pěkný výprask, raduje se slovenský prezident
Spokojenost s výsledkem krajských voleb, v nichž utrpěl porážku vůdce slovenské ultrapravice Marian Kotleba, vyjádřil v neděli slovenský prezident Andrej Kiska. Současně varoval, že „fašistické zlo“ na Slovensku není tímto krokem poraženo, jen byl „učiněn důležitý krok“.

„Jsem moc rád, že extremisté dostali výprask. Stovky jejich kandidátů ve všech krajích jsme porazili naší nejsilnější zbraní - svobodným hlasováním v demokratických volbách. Ne, neznamená to, že jsme fašistické zlo na Slovensku zcela potlačili. Ale učinili jsme důležitý krok,“ řekl Kiska.

Poděkoval voličům Jána Luntera, k jehož podpoře se spojily koaliční i opoziční strany. „Voliči Jána Luntera přesvědčivě vyhnali fašistu z čela Banskobystrického kraje, voliči v jiných krajích nedali extremistům šanci uspět. Vzdávám úctu všem lidem, kteří přispěli k tomu, že v sobotu vyhrálo moderní, sebevědomé a demokratické Slovensko,“ dodal Kiska.

Je to neférové, tvrdí Kotleba 
Marian Kotleba označil volební souboj za neférový. „Proti nám stálo sedm politických stran, které podporovaly pana Luntera. Byl to styl téměř všichni proti jednomu,“ řekl. „Slovensko ovládli kandidáti hodnotově blízcí prezidentu Kiskovi a kandidáti blízcí hodnotám miliardáře Sorose,“ dodal Kotleba.

Krajské volby na Slovensku skončily nejen porážkou ultrapravice Mariana Kotleby, ale také překvapivým neúspěchem kandidátů podporovaných vládní sociální demokracií (Směr-SD) premiéra Roberta Fica.

Volební účast dosáhla téměř 30 procent, v roce 2013 hlasoval jen každý pátý oprávněný volič. Letos se volby poprvé konaly jednokolově. Zvolení hejtmani a poslanci krajské samosprávy zůstanou v úřadu mimořádně pět let místo obvyklých čtyř. Tento krok umožní spojit v roce 2022 krajské volby s volbami primátorů měst, starostů vesnic a poslanců místní samosprávy.